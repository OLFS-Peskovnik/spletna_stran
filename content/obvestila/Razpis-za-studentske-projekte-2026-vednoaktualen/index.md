---
title: "Razpis za izvedbo študentskih projektov v Peskovniku v letnem semestru š.l. 2025/2026"
date: 2026-01-16T09:00:00+02:00
description: "Javni razpis za izvedbo študentskih projektov v Peskovniku – odprtem laboratoriju Univerze v Ljubljani Fakultete za strojništvo"
prijava: "obvestila/prijava-projekta/"
---

Z današnjim dnem je odprt razpis za izvedbo študentskih projektov v Peskovniku – Odprtem laboratoriju Univerze v Ljubljani Fakultete za strojništvo v zimskem semestru. 

Razpisna dokumentacija, pravilnik o pogojih za pridobitev sofinanciranja in pravilnik o nivojih članov v Peskovniku so dostopni na naslednjih povezavah:

&nbsp;

#### [1. Razpisna dokumentacija](/dokumenti/aktualni-razpis-za-studentske-projekte/)

#### [2. Pravilnik o nivojih članov v Peskovniku](/dokumenti/nivoji-clanov/)

#### [3. OBRAZEC ZA PRIJAVO PROJEKTA](https://1ka.arnes.si/prijavaprojekta)

&nbsp;

_Rok za oddajo popolne prijave je 13. 2. 2025 do 23.59. Vse popolne prijave oddane do roka se bodo obravnavale enakovredno._


### _Da bo tvoj projekt lahko karseda uspešen ti predlagamo, da imaš že ob prijavi projekta jasno zastavljeno, kaj želiš ustvariti, kako in kdaj se boš tega lotil, kaj od materialov, orodij in strojev potrebuješ in ali imaš dovolj časa za realizacijo zastavljenih ciljev._
_Če pred prijavo želiš, da zastavljen projekt skupaj predebatiramo in ovrednotimo pa se oglasi na tedenskem sestanku, ki je vsak četrtek ob 14.00 oz. nam piši na [peskovnik@fs.uni-lj.si](mailto:peskovnik@fs.uni-lj.si), da se dogovorimo za sestanek._

&nbsp;

&nbsp;

&nbsp;

# Pogosta vprašanja glede članstva in študentskih projektov v Peskovniku:

&nbsp;


## 1. Komu je namenjen Peskovnik?

Peskovnik je namenjen vsem študentom in študentkam 1. ali 2. stopnje študija na Univerzi v Ljubljani, ki imajo status študenta in si želijo novih znanj ali pa si želijo uresničiti svoje zamisli sami oz. s svojo ekipo.

&nbsp;

## 2. Kaj lahko počnem v Peskovniku?

V Peskovniku se lahko brezplačno udeležiš raznoraznih interdisciplinarnih in praktičnih delavnic, lahko vodiš delavnico, ki jo sam/a pripraviš, lahko prijaviš projekt ali pa se pridružiš ekipi koga drugega.

&nbsp;

## 3. So v Peskovniku samo študentke in študenti Fakultete za strojništvo?

V Peskovniku so do sedaj bili aktivni študentke in študenti z vsaj osmih različnih fakultet in akademij Univerze v Ljubljani. Seveda so dobrodošle vse študentke in študenti s statusom študenta Univerze v Ljubljani ne glede na študijsko smer!

&nbsp;

## 4. Zanimajo me aktivnosti v Peskovniku. Kje dobim več informacij?

Pridružiš se nam lahko na sestankih, ki potekajo vsak četrtek ob 14:00 v Peskovniku, na Aškerčevi cesti 6 v Ljubljani. Vse pomembne informacije so objavljene tudi v tedenskem glasilu, na katerega se lahko prijaviš [tukaj](https://5915.squalomail.net/index.php?option=com_subscribe_form&view=embed&id=15&position=center&background=transparent&top=20px&side=20px). Kontaktiraš nas lahko tudi preko elektronskega naslova [peskovnik@fs.uni-lj.si](mailto:peskovnik@fs.uni-lj.si) ali nas pokličeš na 01 477 11 49.

&nbsp;

## 5. Se lahko udeležim delavnic, če nisem včlanjen/a v Peskovnik?

Delavnic se lahko udeleži kdorkoli, ki redno študira na Univerzi v Ljubljani na prvi ali drugi stopnji študija.

&nbsp;

## 6. Kako se včlanim v Peskovnik?

V Peskovnik se lahko včlanijo študenti in študentke, ki so:

- opravili tri obvezne delavnice v Peskovniku (CO<sub>2</sub> laser, 3D-tisk FDM in varna uporaba Peskovnika). Za več informacij preberi odgovor na vprašanje 7. »Kako opravim tri obvezne delavnice?«.
- varnost pri delu in
- podpisale člansko zaobljubo (dostopno v zavihku [»Dokumenti« na spletni strani](https://peskovnik.fs.uni-lj.si/dokumenti/)).

Več o članstvu, nivojih in bonitetah članstva najdeš na [spletni strani](https://peskovnik.fs.uni-lj.si/dokumenti/).

&nbsp;

## 7. Kako opravim tri obvezne delavnice?

Urnik obveznih treh delavnic, ki so pogoj za članstvo v Peskovniku, in drugih brezplačnih delavnic je objavljen na [spletni strani Peskovnika](https://peskovnik.fs.uni-lj.si/) s povezavo do prijavnice. Urnik delavnic objavljamo ob petkih za delavnice v prihajajočem tednu. Če se delavnic ne moreš udeležiti v nobenem izmed razpisanih terminov, nam piši na [peskovnik@fs.uni-lj.si](mailto:peskovnik@fs.uni-lj.si), da se dogovorimo za dodaten termin.

&nbsp;

## 8. Kako opravim varnost pri delu?

Študenti Fakultete za strojništvo varnost pri delu opravijo prek spletne učilnice Fakultete za strojništvo in potrdilo pošljejo na elektronski naslov [peskovnik@fs.uni-lj.si](mailto:peskovnik@fs.uni-lj.si). Študenti drugih fakultet in akademij Univerze v Ljubljani nam pišite na e-mail [peskovnik@fs.uni-lj.si](mailto:peskovnik@fs.uni-lj.si) in vam posredujemo dodatne informacije.

&nbsp;

## 9. Ali lahko prijavim projekt, če nisem včlanjen/a v Peskovnik?

Prijavitelj/ica projekta mora biti ob oddaji prijave včlanjen/a v Peskovnik. Več informacij o včlanitvi najdeš pod vprašanjem 6. »Kako se včlanim v Peskovnik?«.

&nbsp;

## 10. Kdaj so objavljeni razpisi za študentske projekte?

Razpisi za semestrske študentske projekte so objavljeni dvakrat letno - ob začetku prvega in ob začetku drugega semestra. Poletni razpisi so objavljeni v sredini drugega semestra. Informacije o razpisih so objavljeni na [spletni strani Peskovnika](https://peskovnik.fs.uni-lj.si/) in v tedenskem [glasilu](https://5915.squalomail.net/index.php?option=com_subscribe_form&view=embed&id=15&position=center&background=transparent&top=20px&side=20px).

&nbsp;

## 11. Koliko časa trajajo študentski projekti?

Projekti, prijavljeni ob začetku semestra, trajajo celoten semester. Poletni projekti so krajši in trajajo zgolj teden dni. Projekti morajo biti izvedljivi in dokončani v dokončani v rokih, določenih v razpisu.

&nbsp;

## 12. Ali lahko prijavim nadaljevanje projekta v drugem semestru, ki sem ga začel/a v prvem semestru?

Projekt, ki si ga že uspešno izvedel/-a oz. ste ga izvedli, lahko prijaviš/-te na nov razpis kot nadaljevanje projekta.

&nbsp;

## 13. Imam idejo, vendar bi potreboval pomoč, da projekt izvedem. Mi lahko kdo pomaga?

Pri projektu ti lahko pomagajo člani in članice Peskovnika, ki se ti lahko pridružijo tudi kot člani in članice tvoje ekipe. Pridi na enega izmed četrtkovih sestankov ob 14:00 v Peskovnik in predstavi svojo idejo. Poleg članov in članic se lahko obrneš tudi na operativnega vodjo Peskovnika, ki ti bo pri delu svetoval.

&nbsp;

## 14. Potrebujem samo material, na projektu bi delal/a doma, s svojim orodjem. Je to možno?

Razpis za študentske projekte je namenjen tistim, ki bodo izvedli svoj projekt (v večji meri) z opremo in drugimi kapacitetami v Peskovniku in bodo tako prispevali k naši živahni inženirski skupnosti. Če si v dilemi, se lahko oglasiš na tedenskem sestanku vsak četrtek ob 14:00, da se pogovorimo o primernosti projekta.

&nbsp;

## 15. Kaj lahko prijavim kot projekt?

Projekt mora biti izvedljiv v danem časovnem okvirju in z danimi materialnimi možnostmi. Čim večji del projekta mora biti originalen (npr. zgolj izdelava izdelka iz kupljenih komponent po načrtih iz spleta ni primerna), pri čemer je pomembno, da si zastaviš realen cilj.

Prijaviti ni mogoče izdelave orožja, poleg tega pa projekti ne smejo biti del študijskih obveznosti (izdelava raziskovalne/seminarske/diplomske naloge ipd.), saj z njimi želimo spodbuditi lastne zamisli, kreativnost in inovativnost študentov.

V naši delavnici se je izvedlo že več kot 15 najrazličnejših večjih študenskih projektov, o katerih si lahko prebereš več v [opisih projektov](/projekti/)

&nbsp;

## 16. Ali lahko v Peskovnik pridemo z že ustaljeno študentsko ekipo za razvoj obstoječega projekta?

Da. Pri nas že več let aktivno sodelujeta ustaljeni ekipi Edvard Rusjan Team (ki izdeluje radijsko vodeno letalo za tekmovanje DBF) in Formula Student. Ekipi uporabljata kapacitete in opremo Peskovnika skladno z individualnim dogovorom. Za morebitno sodelovanje z ustaljeno ekipo (npr. za študentsko tekmovanje) nam pišite na [peskovnik@fs.uni-lj.si](mailto:peskovnik@fs.uni-lj.si), da se dogovorimo za sestanek in možnosti sodelovanja.

&nbsp;

## 17. Kakšne imam možnosti financiranja projekta?

Informacije o možnostih financiranja projektov najdeš v aktualnem razpisu objavljenem v zavihku [»Dokumenti« na naši spletni strani](/dokumenti/). Pri projektih, ki se po zaključku odnesejo domov, lahko pridobiš materialna sredstva v vrednosti do 500 evrov. Za projekte, ki so namenjeni širši dobrobiti Peskovnika ali Univerze v Ljubljani (ostanejo v skupni rabi), lahko pridobiš več kot 500 evrov.

&nbsp;

## 18. Kaj moram imeti pripravljeno ob prijavi projekta?

Ob prijavi moraš oddati:

- kratek opis projekta, ki naj vsebuje razlog za prijavo, predstavitev problema ter zastavljene cilje,
- predstavitev fakultet in/ali akademij ter članov ekipe (ime, priimek, fakulteta/akademija),
- razdelan seznam potrebnega material,
- okvirno časovnico izvedbe in
- tip projekta (glej vprašanje 17. »Kakšne imam možnosti financiranja projekta«).

&nbsp;

## 19. Kaj vse moram narediti, če prijavim projekt?

S prijavo projekta se zavežeš k delu na projektu, kar vsebuje tudi poročanje o napredku projekta, predstavitve projekta na dogodkih Peskovnika, dokumentiranju projekta in oddaji opisa projekta ob zaključku projekta.

&nbsp;

## 20. Kaj se zgodi, če pri izvedbi projekta ne bom (povsem) uspešen/a?

Peskovnik je namenjen predvsem učenju in eksperimentiranju. Pomembno je predvsem vestno delo in iskanje rešitev zastavljenih problemov. Projekt se prekine, če študent/ka ne dela redno na projektu, o svojem delu ne poroča ter se ne drži dogovorjenih rokov in obveznosti. Več o pogojih je napisano v aktualnem razpisu dostopnem v zavihku [»Dokumenti« na spletni strani Peskovnika](https://peskovnik.fs.uni-lj.si/dokumenti/).
