---
title: "Edvard Rusjan Team"
date: 2023-02-20T17:02:25+01:00
description: ""
projektnoobdobje: "Zima 2022"
---
Ekipo DBF Edvard Rusjan Team sestavljajo nadobudni študentje in študentke strojništva, elektrotehnike, računalništva in drugih področij. Vsako leto se udeležijo prestižnega tekmovanja Design/Build/Fly v ZDA. Z več kot sto univerzitetnimi ekipami s celega sveta, s katerimi delijo strast do napredka na področju letalskega inženiringa, tekmujejo v konstruiranju, izgradnji in letenju radijsko vodenih letal. 
Ekipa je poimenovana po slovenskem pionirju letalstva, Edvardu Rusjanu, ki ga je pri snovanju prvih letal v slovenskem prostoru gnalo podobno navdušenje in radovednost, kot žene člane ekipe pri pripravah na tekmovanje. Tako kot Edvard, letalo zgradijo sami v delavnici, z materiali, sredstvi in znanjem, ki jim je na voljo ter ga testirajo in izboljšujejo, dokler ne doseže želenih rezultatov. Z vztrajnostjo, veseljem do dela in medgeneracijskim prenosom znanja dosegajo vrhunske rezultate in iz leta v leto nadgrajujejo svoje znanje in izkušnje.

Ekipa DBF Edvard Rusjan Team je svojo prvo misijo na tekmovanju DBF odletela leta 2008. V 15 letih obstoja so dosegli izjemne rezultate, vključno z dvema zmagama leta 2015 in 2019 ter drugim mestom leta 2023. Na podlagi njihovih preteklih dosežkov so trenutno četrta najboljša ekipa vseh časov na tekmovanjih DBF. Vrhunski rezultati so sad natančne zasnove, inovacij in ogromno vloženega truda celotne ekipe.
[Spletna stran](https://dbfslovenia.si/)